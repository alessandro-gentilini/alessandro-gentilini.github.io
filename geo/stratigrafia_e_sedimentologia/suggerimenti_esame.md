---
title: "Suggerimenti per esame di Stratigrafia e Sedimentologia"
date: 2025-12-27
author: "Alessandro Gentilini"
---

# Suggerimenti per esame di Stratigrafia e Sedimentologia con il professor Alessandro Amorosi (a.a. 2025/26)

    L'esame prevede una prova pratica di riconoscimento di strutture
    sedimentarie (immagine fotografica del libro di testo "Sedimentografia"), 
    necessaria per il superamento dell'esame, seguita da un colloquio orale, 
    durante il quale saranno accertate: (1) la capacità dello studente di 
    disegnare correttamente un log stratigrafico, (2) la conoscenza delle 
    informazioni di base della stratigrafia sequenziale. Sul voto finale, la 
    prova pratica pesa per il 33,33% e l'orale per il 66,66%.

Tratto da [37467 - STRATIGRAFIA E SEDIMENTOLOGIA
Anno Accademico 2025/2026](https://www.unibo.it/it/studiare/insegnamenti-competenze-trasversali-moocs/insegnamenti/insegnamento/2025/350755)

Il libro citato è:

Franco Ricci Lucchi  
Sedimentografia  
Atlante fotografico delle strutture dei sedimenti  
Seconda edizione  
Bologna, 1992, Zanichelli.

![Il libro da cui sono tratte le fotografie oggetto dell'esame di Stratigrafia e Sedimentologia.](sedimentografia.png)

Un suggerimento sulla consultazione del libro: se state cercando una precisa struttura sedimentaria, non limitatevi all'indice analitico ma consultate anche il "Glossario": più che un glossario vero e proprio si tratta di un vocabolario di termini dall'Inglese all'Italiano; se conoscete il nome in inglese della struttura sedimentaria allora cercatela nel glossario per trovarne l'equivalente in italiano, a questo punto cercate la voce in italiano nell'indice analitico.

Il libro si trova in inglese a questo link su [archive.org](https://web.archive.org/web/20250622080636/https://www.columbia.edu/dlc/cup/ricci/index.html).

In poche parole l'esame orale è un dialogo che si compone di tre parti:

1) discussione sulla fotografia
2) disegno del log stratigrafico
3) domanda sulla stratigrafia sequenziale

## Discussione della fotografia

Il prof mostra una fotografia dal libro e copre la didascalia in modo che non sia leggibile, può dare alcune indicazioni (per esempio la dimensione reale dell'affioramento mostrato) ma può anche non aggiunger altro, poi lascia la parola allo studente.

Io vi consiglio di seguire questi passi:

### Capire la scala

Siccome poi dovrete disegnare il log stratigrafico in scala, per prima cosa tentate di capire se si tratta della foto di un affioramento visto da vicino oppure da lontano.

Per farsi una idea delle dimensioni, si può per esempio vedere se c'è della vegetazione (un cespuglio potrebbe avere una altezza attorno al metro, un albero attorno ai tre-quatro metri) oppure un oggetto di dimensioni note (tipicamente il martello da geologo che è lungo una trentina di cm).

Se non capite a che scala sia la foto, potete chiederlo ma sforzatevi di arrivarci da soli con un ragionamento logico.

Per esempio a me ha chiesto questa foto qui sotto che non riporta elementi utili per la scala, però mi ha detto che era una quindicina di metri.

![Tavola 22, "Stratificazione: gerarchia e ciclicità (2)", pagina 45 di Ricci Lucchi, "Sedimentografia", Bologna, 1992, Zanichelli.](tavola_22.png)

Il prof può chiedere anche foto che non rappresentano un affioramento, per esempio una "carota" (Tavola 68, "Gradazione normale o diretta", pagina 99) oppure una profilo sismico (Tavola 13, "Canali erosivi in sedimenti attuali e recenti", la sola foto a pagina 33); in questi casi in genere dà qualche spiegazione preliminare, non spaventatevi perché vi guiderà.

### Prima descrivere, poi interpretare

Anche se avete già capito quale sia il soggetto della foto, per esempio una torbidite, evitate di dichiararlo subito perché dareste l'idea di aver imparato il libro a memoria e questo non è apprezzato dal prof, quindi, evitatelo.

Prima di tutto si deve fare la descrizione di quello che si vede e solo successivamente darne una interpretazione.

La descrizione ha l'obiettivo di essere oggettiva mentre l'interpretazione è per definizione soggettiva, più avanti farò un esempio.

Per la descrizione si può partire dalla cosiddetta "litologia", la domanda "quante litologie ci sono?" significa "quante sono le rocce diverse mostrate nella fotografia?".  
Spesso una indicazione diagnostica è il colore, oppure, nel caso tipico della maggior parte delle foto del libro, il tono di grigio: questo significa che a toni di grigio diversi (più chiari o più scuri) sono associate rocce diverse. Non è garantito che rocce diverse appaiano con toni di grigio diversi ma è un buon punto di partenza.  
Tipicamente poi, in questo contesto, per litologia si intende la granulometria della roccia e non la composizione o il tipo di roccia; il risultato che si vuole ottenere è quindi individuare peliti (roccie dovute alla diagenesi di fanghi), arenarie (rocce dovute alla diagenesi di sabbie) o conglomerati (rocce dovute alla diagenesi di ghiaia).

Da qui in poi inizia a prevalere la parte interpretativa su quella descrittiva.

### Strutture sedimentarie

Il passo successivo è riconoscere e descrivere le eventuali strutture sedimentarie presenti.

Il minimo che è necessario sapere bene:

* Stratificazione/laminazione piano parallela  
* Stratificazione incrociata concava  
* Stratificazione incrociata tabulare  
* Stratificazione incrociata cuneiforme  
* Stratificazione concava convessa ad _hummocky_ (abbreviata con HCS _Hummocky Cross Stratification_)  
* Ripple da onda  
* Bioturbazioni

L'esempio di interpretazione a cui avevo accennato: ammettiamo che abbiate correttamente riconosciuto la presenza di una stratificazione incrociata tabulare, ammettiamo anche che abbiate stimato correttamente uno spessore superiore al metro, a questo punto l'interpretazione potrebbe essere la risposta a questa domanda: è una struttura sub-aerea (duna) oppure sub-acquea (sand wave)?

### Facies e ambienti

Progredendo verso l'interpretazione si arriva al riconoscimento di facies e ambienti di deposizione.

Qui il prof potrà iniziare ad intavolare un dialogo con voi in cui non è detto che ci sia la risposta giusta e quella sbagliata; il prof potrà guidarvi nella discussione e nell'interpretazione: cercate di immedesimarvi in un suo giovane collega meno esperto piuttosto che in un allievo che sta sostenendo un esame.  
Quello che il prof si aspetta da voi è un ragionamento logico basato sulle vostre conoscenze e non un risposta preconfezionata scelta fra una lista di cose imparate a memoria.


## Disegno del log stratigrafico

Vedi [la lezione sul log stratigrafico](./logstrat/log_stratigrafico.md).

## Domanda sulla stratigrafia sequenziale

La domanda sulla stratigrafia sequenziale può collegarsi al log che avete appena disegnato, per esempio nel log potrebbe esserci una tendenza _shallowing up_ oppure _deepening up_ che andrà poi discussa in termini di stratigrafia sequenziale.

Oppure la domanda potrebbe essere non collegata alla foto e al log.

## Conclusioni

1) Non studiate a memoria il libro

2) Tenete sempre a mente la differenza tra descrizione (oggettiva) e interpretazione (soggettiva).

3) A domande abbastanza aperte imponetevi di ragionare per passi logici e collegati fra loro piuttosto che cercare una risposta come se fosse un quiz.  
La domanda "quali sono i limiti granulometrici della sabbia?" (la cui risposta corretta è "tra un sedicesimo di millimetro e due millimetri") è una domanda tipo quiz a cui dovete saper rispondere e che sopratutto ammette una sola risposta corretta... ma a domande più aperte o "vaghe" dovete rispondere ragionando sulla base delle vostre conoscenze sia di Stratigrafia e Sedimentologia che anche degli esami del primo anno (sopratutto Geologia e Geografia e Paleontologia).  
Non scoraggiatevi! Molto spesso queste domande aperte sono ampiamente alla vostra portata... se non lo sono forse il prof sta già valutando se darvi la lode!

In bocca al lupo!