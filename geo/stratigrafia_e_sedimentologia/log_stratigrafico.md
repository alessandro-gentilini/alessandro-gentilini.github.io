# Rappresentazione grafica degli strati
Stratigrafia e sedimentologia - Prof. Alessandro Amorosi - Lezione del 9 ottobre 2025.

Ci sono due metodi di rappresentare graficamente gli strati di un affioramento.
Il primo metodo è il log stratigrafico, il secondo metodo è lo schizzo schematico (_sketch_).

# Log stratigrafico
Il log stratigrafico è una rappresentazione grafica e codificata. Non esiste una codifica universale e, per esempio, a parità di affioramento visto in campagna, il log disegnato dagli anglosassoni (vedi figura 5. In Nichols) è diverso da quello degli italiani.

Noi consideriamo due tipi di log: il primo è il log detto _alla scala dell’affioramento_, il secondo è per gli affioramenti lontani.
Il primo si usa per gli affioramenti che vediamo direttamente e che misuriamo direttamente con il metro (esempio del "Livello Bonarelli" alla Gola del Bottaccione, Gubbio); il secondo si usa per affioramenti estesi che vediamo da lontano (esempio del Grand Canyon, Arizona).

Il log rappresenta in verticale lo spessore degli strati mentre in orizzontale rappresenta la granulometria.

Usare tutto lo sviluppo verticale della pagina del quaderno di campagna per disegnare il log (occorre un quaderno che abbia una dimensione verticale minima, non sotto al formato A5).

Disegnare al bordo sinistro della pagina un asse verticale.  
Mettere almeno tre tacche: quella all’estremo inferiore, quella a metà e quella dell’estremo superiore. Sono utili anche le tacche intermedie che delimitano i quarti.  
Indicare a sinistra della tacca il valore numerico corrispondente e l’unità di misura (per esempio per un affioramento esteso in verticale un paio di metri indicare `0 m` per la tacca inferiore, `2 m` per la tacca superiore e `1 m` per la tacca centrale).

Disegnare sul lato alto della pagina un asse orizzontale che rappresenta la granulometria.  
Le classi granulometriche rappresentate sono argilla (granulometria inferiore ad 1/16 di mm), sabbia (granulometria superiore a 1/16 di mm e inferiore a 2 mm) e ghiaia (granulometria superiore a 2 mm).

La sabbia si suddivide in teoricamente in 5 categorie:  

ff = finissima  
f  = fine  
m  = media  
g  = grossolana  
gg = molto grossolana

Spesso però in campagna non si è in grado di distinguere queste cinque categorie (o non si riesce a farlo con ampio consenso, per esempio quasi sicuramente due persone diverse daranno due classificazioni granulometriche diverse alla stessa sabbia).


