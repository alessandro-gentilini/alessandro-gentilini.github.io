# Orientazione di superfici

La superficie è modellata con un piano, o, in altre parole, è assimilata ad un piano.

**Direzione (_strike_)** di una superficie: è l'angolo, misurato in un piano orizzontale, formato dalla direzione del Nord e dalla linea ottenuta come intersezione del piano orizzontale con la superficie da orientare.  
La direzione 0° coincide con il Nord; la direzione positiva è quella del senso orario.  
La direzione va da 0° a 360° e quindi si ha che 0° equivale a Nord, 90° a Est, 180° a Sud e 270° a Ovest.

**Inclinazione (_dip_)** di una superficie: è l'angolo, misurato in un piano verticale, tra il piano orizzontale e la superficie da orientare.  
L'inclinazione va da 0° a 90°.  
L'inclinazione 0° rappresenta una superficie orizzontale.  
L'inclinazione 90° corrisponde ad una superficie verticale. 

**Immersione (_dip direction_)** di una superficie: è l'angolo, misurato in un piano orizzontale, formato dalla direzione del Nord e dalla proiezione sul piano orizzontale di una linea di massima pendenza che giace sulla superficie da orientare.  
Seguendo la regola della mano destra si ha che l'immersione si ottiene sommando 90° alla direzione (e se necessario facendo il modulo a 360).  
La linea di massima pendenza è la linea che seguirebbe il movimento dell'acqua liquida sotto l'azione della forza di gravità.  
La regola della mano destra dice di appoggiare il palmo della mano destra alla superficie da orientare e rendere il pollice parallelo alla direzione, in tal modo l'indice sarà parallelo alla immersione.

# Orientazione di linee

**Direzione (_trend_)** di una linea: è l'angolo, misurato in un piano orizzontale, formato dalla direzione del Nord e dal piano verticale che contiene la linea.  
La direzione 0° coincide con il Nord; la direzione positiva è quella del senso orario.  
La direzione va da 0° a 360° e quindi si ha che 0° equivale a Nord, 90° a Est, 180° a Sud e 270° a Ovest.

**Inclinazione (_plunge_)** di una linea: è l'angolo, misurato in un piano verticale, tra la linea e la sua proiezione sul piano orizzontale.
L'inclinazione va da 0° a 90°.  
L'inclinazione 0° rappresenta una linea che giace sul piano orizzontale.  
L'inclinazione 90° corrisponde ad una linea verticale.

# Orientazione di linee giacenti su una superficie

Nel caso di superfici poco inclinate (inclinazione < 30°÷35°) si usa il metodo _trend_/_plunge_ mentre per superfici molto inclinate (inclinazione > 30°÷35°) si usa il metodo _pitch_/_plunge_.

**_Pitch_** di una linea su una superficie: è l'angolo misurato sulla superficie tra la direzione della superficie e la linea.  
Va da 0° a 180°.

# Proiezioni di linee e superfici sul reticolo stereografico

Nel rilevamento geologico e nella geologia strutturale si predilige la proiezione equi-areale perché preservando l'area si possono confrontare direttamente le densità delle proiezioni tra parti diverse del reticolo.  
La densità si misura in m<sup>-2</sup> ed indica il numero di superfici e/o di linee per metro quadro (vedi [Fossen p.448]).

# Proiezioni di linee sul reticolo stereografico
1) Sovrapporre il trasparente al reticolo, ricalcare sul trasparente il cerchio primitivo (con un compasso), poi marcare con un punto il Nord sul cerchio primitivo e infine marcare con un punto il centro del cerchio primitivo.
2) Sovrapporre il trasparente al reticolo ed allineare il Nord.
3) Se necessario convertire la linea nel formato direzione/inclinazione.
4) Marcare sul cerchio primitivo del trasparente un punto in corrispondenza della direzione della linea.
5) Ruotare il trasparente per allineare il punto ad Est (oppure ad Ovest).
6) Partendo dal punto sul cerchio primitivo, e muovendosi sul diametro E-O verso il centro del reticolo, contare tanti gradi quanti sono quelli dell'inclinazione e, lì arrivati, disegnare il punto che rappresenta la linea in oggetto.

# Proiezione di superfici
1) Sovrapporre il trasparente al reticolo, ricalcare sul trasparente il cerchio primitivo (con un compasso), poi marcare con un punto il Nord sul cerchio primitivo e infine marcare con un punto il centro del cerchio primitivo.
2) Sovrapporre il trasparente al reticolo ed allineare il Nord.
3) Se necessario convertire la superficie nel formato immersione/inclinazione.
4) Marcare sul cerchio primitivo del trasparente un punto in corrispondenza dell'immersione della superficie.
5) Ruotare il trasparente per allineare il punto ad Est (oppure ad Ovest).
6) Partendo dal punto sul cerchio primitivo, e muovendosi sul diametro E-O verso il centro del reticolo, contare tanti gradi quanti sono quelli dell'inclinazione e, lì arrivati, ricalcare l'intera ciclografica corrispondente che rappresenta la superficie in oggetto.
7) Per disegnare il polo: partendo dalla ciclografica suddetta, e muovendosi sul diametro E-O verso il centro del reticolo, contare 90° e, lì arrivati, disegnare il punto che rappresenta il polo della superficie in oggetto.

# Come leggere le informazioni sul reticolo stereografico

## Un punto sul reticolo corrisponde ad una linea

Come trovare la direzione della linea?  
Disegnare un segmento che ha come primo estremo il centro del reticolo e come secondo estremo il punto, prolungare poi il segmento da questo secondo estremo fino ad intersecare il cerchio primitivo, la suddetta intersezione indica la direzione.

Come trovare l'inclinazione della linea?  
Più il punto è vicino al cerchio primitivo e minore è l'inclinazione della linea.  
Indicata con $d$ la distanza radiale tra il cerchio primitivo ed il punto (misurata in mm sul trasparente), con $x$ l'inclinazione incognita ricercata espressa in gradi, con $R$ il raggio del cerchio primitivo (misurato sul trasparente con la stessa unità di misura usata per $d$), si ha che approssimativamente vale la proporzione $d:x=R:90$ e quindi $x=90\frac{d}{R}$

## Una ciclografica sul reticolo corrisponde ad una superficie

Come trovare l'immersione della superficie?  
Tracciare la perpendicolare alla ciclografica passante per il centro del cerchio primitivo, la sua intersezione con il cerchio primitivo dà l'immersione della superficie.

Come trovare la direzione della superficie?
La direzione è indicata dall'intersezione della ciclografica con il cerchio primitivo.

Come trovare l'inclinazione della superficie?  
Più la ciclografica è vicino al cerchio primitivo e minore è l'inclinazione della superficie.  
Indicata con $d$ la distanza radiale tra il cerchio primitivo e la ciclografica (misurata in mm sul trasparente), con $x$ l'inclinazione incognita ricercata espressa in gradi, con $R$ il raggio del cerchio primitivo (misurato sul trasparente con la stessa unità di misura usata per $d$), si ha che approssimativamente vale la proporzione $d:x=R:90$ e quindi $x=90\frac{d}{R}$




# Bibliografia

[Fossen] Haakon Fossen, Geologia strutturale, Bologna 2020, Zanichelli.